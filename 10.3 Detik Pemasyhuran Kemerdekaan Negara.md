# Detik Pemasyhuran Kemerdekaan Negara
## Padang Kelab Selangor
Permulaan sambutan diraikan pada malam 30 Ogos 1957 di Padang Kelab Selangor.

10:00 malam 
▪ Wakil Parti Perikatan dari Persekutuan Tanah Melayu dan Singapura berpakaian baju Melayu hitam diketuai oleh Sardon Jubir mengambil tempat duduk.


10:30 malam
▪ 300 orang pemuda membentuk perbarisan kehormat di tengah padang menghadap Jalan Raja (menara jam). Perbarisan ini diketuai oleh Ismail Bontak.



11:58 malam 
▪ Semua lampu sekeliling dipadamkan sehingga seluruh Kawasan menjadi gelap. 



12:00tengah malam
▪ Lampu dipasang semula apabila jam besar berbunyi menandakan detik 12:00 tengah malam dan diikuti dengan laungan “Merdeka” oleh orang ramai.



▪ Kemudian, Tunku Abdul Rahman dibawa ke hadapan pentas menghadapi ketiga-tiga tiang bendera.



▪ Seterusnya, bendera Union Jack mula diturunkan oleh Tahir Abdul Majid dengan diiringi lagu God Save The Queen yang dimainkan sebagai tanda berakhirnya pentadbiran British di Tanah Melayu.



▪ Bendera Persekutuan Tanah Melayu kemudian dinaikkan dengan diiringi lagu Negaraku. Sorakan “Merdeka” dilaungkan sebanyak 7 kali. Tunku Abdul Rahman memberi tabik hormat semasa bendera dinaikkan.



12:10 tengah malam
▪ Tunku Abdul Rahman menerima tabik hormat dan memeriksa perbarisan perwakilan negeri. Beliau kemudiannya mengambil tempat di atas pentas.



▪ Pasukan Pemuda Perikatan seramai 24 orang yang diketuai oleh Abdul Majid Othman tampil membawa dulang berisi rantai emas yang tergantung padanya sebutir Pingat Emas.



▪ Pingat ini berukir peta Semenanjung Tanah Melayu berserta gambar Tunku Abdul Rahman. Di tepi bulatan peta, ditulis “Bapa Kemerdekaan Tanah Melayu”.



▪ Rantai Emas dikalungkan oleh Sardon Jubir ke leher Tunku Abdul Rahman diikuti dengan laungan “Bapa Kemerdekaan Tanah Air” sebanyak 3 kali.



12:25 tengah malam
▪ Tunku Abdul Rahman menyampaikan ucapan dengan penuh semangat.



12:55 tengah malam
▪ Majlis diakhiri dengan bacaan doa selamat oleh Tuan Haji Massood Hayati.


# Peristiwa Bersejarah di Stadium Merdeka

Pada 31 Ogos 1957, di Stadium Merdeka, Kuala Lumpur, upacara sambutan kemerdekaan diadakan dengan gemilang.



Sebelum 8:15 pagi
▪ Tunku Abdul Rahman tiba di perkarangan stadium dan disusuli dengan ketibaan Raja-raja Melayu, Yang di-Pertuan Agong dan Permaisuri serta Duke dan Duchess of Gloucester (mewakili kerajaan British).



▪ Kedengaran bunyi nafiri (alat muzik tradisional) pada setiap kali pembesar negara tiba.



▪ Duke memberi ucapan dan menyerahkan Surat Perlembagaan Serahan Kuasa kepada Tunku Abdul Rahman. Kemudian nafiri dimainkan.



8:15 pagi 
▪ Tunku Abdul Rahman membaca Pemasyhuran Kemerdekaan bagi mengisytiharkan bahawa Persekutuan Tanah Melayu mencapai kemerdekaan dan kedaulatan.



▪ Dengan tangan di udara, Tunku Abdul Rahman melaungkan “Merdeka” sebanyak 7 kali dan disahut oleh para hadirin pelbagai bangsa.



▪ Kemudian, disusuli dengan laungan azan oleh Ustaz Hassan Azhari yang menandakan rasa kesyukuran terhadap kemerdekaan.



▪ Majlis diteruskan dengan menaikkan bendera Persekutuan Tanah Melayu sambil diiringi lagu Negaraku.



▪ Sebanyak 101 das tembakan dilepaskan menandakan Persekutuan Tanah Melayu menjadi negara yang merdeka dan berdaulat.



11:00 pagi 
▪ Istiadat Mengangkat Sumpah Yang di-Pertuan Agong yang diadakan di Balairong Seri, Istana Negara.



▪ Upacara ini kemudian, disusuli dengan pelantikan jawatan Perdana Menteri, Ahli Jemaah Menteri, Hakim Besar serta Gabenor Pulau Pinang dan Melaka.



1:30 tengah hari
▪ Majlis jamuan di Residensi diadakan bagi mengucapkan selamat jalan kepada bekas Pesuruhjaya Tinggi British, Sir Donald MacGillivray.



5:25 petang 
▪ Sir Donald MacGillivray dan isteri berlepas dari Lapangan Terbang Kuala Lumpur ke England.



▪ Beliau diberi penghormatan dengan permaidani merah dan barisan kehormat oleh Batalion Keempat Askar Melayu.